# Siber Güvenlik Terimleri ve Örnekleri

## Gelişmiş Sürekli Tehdit (APT)
Gelişmiş Sürekli Tehdit (APT), çok sayıda aşamadan oluşan, uzun süreli bir ağ saldırısıdır ve bu saldırı türünde, yetkisiz kullanıcılar değerli kurumsal verilere erişir ve bunları toplar.

2010 yılında yayılan Stuxnet Solucanı, bir APT örneğidir.

## Botnet
Botnet, dünyanın herhangi bir yerinde bulunan, bir kötü amaçlı yazılım parçasının bulaşmış olduğu bir grup bilgisayar sistemidir. Yazılım, bu bilgisayarların bir bilgisayar korsanı tarafından bir ağ haline getirilmesine olanak sağlar. Bilgisayar korsanı, ağ üzerindeki tüm botların tam kontrolünü elde eder ve kötü amaçlı görevleri yerine getirebilir.

Bir botnet örneği, 2017 yılında yayılan “Star Wars” Twitter Botnetidir.

## İhlal
İhlal, yetkisiz bir kullanıcının ya da yetkisiz erişen bir kişinin (bilgisayar korsanı) bir bilgisayardaki ya da aygıttaki bir güvenlik açığını başarıyla istismar ettiği ve dosyaları ile ağına erişim elde ettiği andır.

Eylül 2016'da gerçekleşen ve 3 milyar kullanıcı hesabının ele geçirildiği Yahoo! veri ihlali, buna örnek gösterilebilir.

## Siber Saldırı
Siber saldırı, bilgisayar sistemlerine, ağlara veya aygıtlara siber yöntemler aracılığıyla zarar vermeye, bunlarda aksaklığa neden olmaya veya bunlara yetkisiz olarak erişmeye yönelik kötü amaçlı bir girişimdir.

2013 yılında Target süpermarketlerine karşı başlatılan siber saldırı, buna örnek gösterilebilir. Siber saldırı, Target müşterilerinin 40 milyon kredi ve banka kartı hesabını etkilemiştir.

## Siber Güvenlik
Siber güvenlik, bilgilerin siber uzaydaki gizliliğinin, bütünlüğünün ve kullanılabilirliğinin korunmasıyla ilgilidir.

IBM Security, siber güvenliğe adanmış kuruluşlara örnek gösterilebilir.

## İstismar
Bir bilgisayarın istismar edilmesi, bir bilgisayarın güvenlik açığından yararlanmak amacıyla bir kötü amaçlı uygulamanın veya komut dosyasının kullanılmasını kapsar.

Eylül 2017'de gerçekleşen ve şirketin web uygulaması altyapısındaki bir güvenlik açığından kaynaklanan Equifax veri ihlali, bilgisayar istismarına örnek gösterilebilir.

## Kötü Amaçlı Yazılım
Kötü Amaçlı Yazılım (malware), bir bilgisayarda karmaşaya neden olmak amacıyla tasarlanmış her tür kötü amaçlı yazılımı ifade eden genel bir terimdir.

Mayıs 2017 ve Ocak 2018'de gerçekleşen WannaCry saldırıları, siber saldırılar gerçekleştirilmesi için kötü amaçlı yazılımların kullanılmasına örnek gösterilebilir.

## Ortadaki Adam (MitM)
MitM (Man-in the-Middle) saldırısında, saldırgan, işlemleri gözlemek ve kaydetmek amacıyla bir kullanıcı ile web sitesi arasındaki mesajları yakalar.

Haziran 2015'te e-posta ödeme taleplerinin yakalanması eylemini gerçekleştirdiklerinden şüphe edilen, farklı ülkelerden 49 Avrupa vatandaşının tutuklanması, bir MitM saldırısına yapılan müdahaleye örnek gösterilebilir.

## Kimlik Avı Dolandırıcılığı
Kimlik Avı Dolandırıcılığı, bilgisayar korsanları tarafından parolalar, banka hesapları veya kredi kartı verileri gibi hassas bilgilerin ele geçirilmesi için kullanılan bir yöntemdir. Çoğunlukla, yasal bir kaynaktan geliyormuş gibi görünen beklenmedik bir e-posta ile başlar. Genellikle iki şekilde gerçekleşir. Alıcının banka bilgileri gibi ele geçirilmeye çalışılan bilgilerle yanıt vermesi için kandırılması veya alıcının kötü amaçlı bir bağlantıya tıklaması veya bir eki çalıştırması için kandırılması.

Kimlik avı dolandırıcılığına (phishing) ilişkin bir örnek, beklenmedik şekilde alınan ve bir metin bağlantısına tıklanarak hassas kişisel bilgilerin verilmesi, bir parolanın ya da kredi kartı hesabının güncellenmesi vs. için "acil eylem" talep edilmesi şeklinde gerçekleşir.

## Fidye Yazılımı
Fidye yazılımı, insanların bilgisayarlarındaki dosyalara erişmesini kasıtlı olarak engelleyen bir tür kötü amaçlı yazılımdır. Fidye yazılımı (ramsomware) bir bilgisayarı etkilediğinde, tipik olarak dosyaları şifreler ve dosyaların şifresinin çözülmesi için bir "fidye" ödenmesini talep eder.

Eylül 2013'te gerçekleşen ve Microsoft Windows işletim sistemini çalıştıran bilgisayarları etkileyen CryptoLocker saldırısı, fidye yazılımı saldırılarına örnek gösterilebilir.

## Virüs
Virüs, geçmişi disket günlerine kadar uzanan, kişisel bilgisayarlara yönelik bir tür kötü amaçlı yazılımdır. Virüsler, tipik olarak bir bilgisayardaki bilgileri bozmayı, silmeyi veya değiştirmeyi ve ardından diğer bilgisayarlara yayılmayı amaçlar.

Son yıllarda, Stuxnet gibi virüsler fiziksel hasara da yol açmıştır.

## Sıfır Gün Saldırısı
Sıfır gün saldırısı, genellikle bir kötü amaçlı yazılımdan oluşan belirli bir yazılım istismarı türüdür.

Bir sıfır gün istismarı, özgündür ve halk ya da yazılım satıcı firması tarafından önceden bilinmez. Güvenlik açığından yalnızca az sayıda insanın haberi olduğundan, kurbanlar kendilerini bunun kullanımından korumak için "sıfır güne" sahiptir.

2014 yılında Sony Pictures Entertainment firmasına karşı gerçekleştirilen ve kurumsal ağlarının ele geçirilmesine ve hassas kurumsal verilerinin açıklanmasına neden olan sıfır gün saldırısı, buna örnek gösterilebilir.

# Yaygın Siber Saldırı Yöntemleri

## Sosyal mühendislik saldırıları
Sosyal mühendislik saldırıları, parola veritabanları çalınarak yasal kullanıcı parolalarının elde edilmesi amacıyla kullanılabilir. Sosyal mühendislik saldırısı yöntemleri arasında kimlik avı dolandırıcılığı, su kaynağı saldırıları (watering holes) ve Truva atları yer alır.

## Sistem ihlalleri ve kötü amaçlı yazılım bulaşmaları
Programlama kodundaki "hatalar", saldırganların bir sistemi ihlal etmesi ve "ele geçirmesi" için fırsatlar sunar. Varsayılan parolalar ve açık dosya paylaşımları gibi yapılandırma hataları da önemli güvenlik sorunları yaratır. Ağ tasarımı ve protokol zayıflıkları, kötü amaçlı yazılım bulaşmaları ve ilk "kenetlenme" saldırıları için giriş noktaları yaratabilir.

## Ortadaki Adam (MitM) saldırıları
Ortadaki Adam (MitM) saldırıları, ağ trafiğinin arasına girilmesi, trafiğin yakalanması ve ardından serbest bırakılması için kullanılır. MitM saldırılarına yasal web sitelerinin kandırılması için İnternet alan adlarının veya mobil uygulamaların kullanılmasını ya da hassas verilerin yakalanması veya bunların "kopyalanması" için satış noktası (POS) kopyalayıcılar gibi fiziksel aygıtların kullanılmasını kapsayabilir.

MitM saldırıları, kimlik avı dolandırıcılığı (phishing) ve site trafiğini yönlendirme (pharming) saldırılarının gelişmiş bir türevidir. Bir suçlu, bu saldırılarda, gizli bilgileri görüntülemek ya da işlemleri değiştirmek için bir ara web sitesi kullanır. Böylece, kullanıcılar bir web sitesinde oturum açtığında ve çalışmaya başladığında, kendileri ile web sitesi arasında gönderilip alınan tüm bilgilerin bir suçlu tarafından ele geçirildiğini fark etmez.

## İnternet protokolü (IP) sahtekârlığı
İnternet protokolü (IP) sahtekârlığı, erişimi bilinen IP ve ortam erişim denetimi (MAC) adresleri ile sınırlayan güvenlik sistemlerinin atlanmasını kapsar. Bu yöntemle, bir saldırgan, sistemlere erişmek için yasal bir uç noktasını taklit eder.

## Sistem erişimi kimlik bilgilerinin çalınması ve istismar edilmesi
Yetkisiz bir kullanıcı, yasal sistem yöneticisi kimlik bilgilerini çalarak, bir veya daha fazla sisteme erişim elde edebilir. Bu senaryoda, bir saldırgan, A Sistemi için sistem yöneticisi kimlik bilgilerini çalar ve bunları Sistem B'ye erişmek için "akışın aşağısında" kullanır. Sonuçta saldırgan, iki sistem arasındaki "güven ilişkisini" istismar edebilir.

## Hizmetin Engellenmesi (DoS) saldırıları
Bir saldırgan, anasistemin yasal kullanıcılara hizmet sunmasını önlemek için çok yüksek miktarda ağ trafiğini bir ağ anasistemine yönlendirebilir. Saldırganlar anasistemlerde başarıyla aşırı yüklenme yarattığında, potansiyel olarak sistem erişimini kısıtlayabilir ve diğer kullanıcılara hizmet sağlanmasını engeller. Buna Hizmetin Engellenmesi (DoS) veya Dağıtılmış Hizmetin Engellenmesi (DDoS) adı verilir.

## Gelişmiş Sürekli Tehditler (APT'ler)
Gelişmiş Sürekli Tehditler (APT'ler), iyi finanse edilen, yüksek beceri düzeyine sahip örgütler veya ülke devletleri tarafından yaratılır ve genellikle belirli organizasyonları hedef alır. APT'ler, görünmez ve sürekli bilgisayar korsanlığı süreçleridir. APT'ler, aylarca atıl durumda kalabilir, ancak etkinleştiklerinde tipik olarak son teknoloji ürünü istismar yöntemlerini kullanırlar.
